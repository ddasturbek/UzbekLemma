Zamonaviy biologiya ko‘plab sohalarni o‘z ichiga oladi (2-rasm). Barcha tirik organizmlar bir-biri va atrof-muhit bilan chambarchas bog‘liq. Tirik organizmlar atrof-muhitga ta’sir qiladi va ularning mavjudligi muhit sharoitlariga bog‘liq. Biologiyaning inson hayotidagi ahamiyati. Biologiya oldida inson salomatligini asrash, sifatli oziq-ovqat bilan ta’minlash va sayyoramizdagi organizmlar xilma-xilligini saqlash kabi dolzarb muammolar mavjud. Biologiya sohasida olib borilayotgan tadqiqotlar yuqoridagi masalalarni hal qilishga qaratilgan bo‘lib, biologiya tibbiyot, qishloq xo‘jaligi, oziq-ovqat sanoati, yengil sanoat va boshqa sohalar bilan chambarchas bog‘liq. Insonlar salomatligi uchun foydalaniladigan dori vositalari o‘simliklar va mikroorganizmlar faoliyatida hosil bo‘ladigan mahsulotlardan tayyorlanadi. Biologik qonuniyatlarni bilish kasalliklarni davolash va ularning oldini olishga yordam beradi. Qishloq xo‘jaligining muvaffaqiyatli rivojlanishi o‘simlik navlari va hayvon zotlarini yaxshilash hamda yangilarini yaratish bilan shug‘ullanadigan seleksioner biologlarga bog‘liq. Tirik organizmlar sanoatda ham keng qo‘llaniladi. Ayrim bakteriyalar va zamburug‘lar faoliyati tufayli sut mahsulotlari: tvorog, qatiq, yogurt va pishloq kabi mahsulotlar olinadi.
Barcha tibbiyot xodimlari – pediatr, jarroh, stomatolog, psixolog, va boshqalar biologik ma’lumotga ega bo‘lishlari kerak. Qishloq xo‘jaligi sohasida agronom, veterinar, seleksioner kabi kasb egalarining faoliyati biologiya bilan bog‘liq. Jadal rivojlanayotgan oziq-ovqat sanoati, mikrobiologiya, biotexnologiya hamda farmatsevtika uchun ham biolog mutaxassislar talab qilinadi. Ekologiyaning turli sohalarida bioekolog, geoekolog, ekolog-injener, landshaft dizayneri kabi kasb egalariga talab kuchli. Siz ham kelajakda biologiya bilan bog‘liq kasb egasi bo‘lishingiz mumkin. Biologiyaning tadqiqot metodlari. Qadimgi davrlardan boshlab odamlar tabiatni turli metodlar (yunoncha “methodos” – bilish usuli) yordamida o‘rganib kelganlar. Kuzatish, taqqoslash, eksperiment (tajriba) va o‘lchash – biologiyaning asosiy metodlari hisoblanadi. Kuzatish – bu tabiiy obyekt yoki hodisalarni sezgi organlari yordamida idrok etish. Obyekt yoki hodisani kuzatish jarayonida kuzatuvchi jarayonga ta’sir etmagan holda faqatgina natijalarni qayd etadi.
Sayyoramizda yashaydigan tirik organizmlar hayratlanarli darajada xilma-xil. Yerda tirik organizmlarning nechta turi mavjud? Olimlarning taxminiy hisob-kitoblariga ko‘ra, dunyoda 3 millionga yaqin organizm turlari yashaydi. Sayyoramizdagi hayotning xilma-xilligini o‘rganish qulay bo‘lishi uchun ularni ma’lum tartibga keltirish, ya’ni organizmlarni muayyan xususiyatlariga ko‘ra tizimlashtirish zarur. Tirik organizmlarning qaysi xususiyatlari muhim? Masalan, agronomlar o‘simliklarni yovvoyi va madaniy, sabzavot va mevali o‘simliklarga ajratadilar. Dorishunoslar esa o‘simliklarni shifobaxshlik xususiyatlariga ko‘ra klassifakatsiya qiladilar. Bu tasniflarning barchasi muhim, ammo ular faqat iqtisodiy vazifalarni hal etishga qaratilgan. Barcha tirik organizmlar uchun umumiy bo‘lgan klassifikatsiyani qanday yaratish mumkin? Ushbu muammoni sistematika fani hal etadi. Sistematika tirik organizmlarni tashqi va ichki tuzilishidagi o‘xshashlik darajasiga qarab ma’lum tartibga – sistema (tizim)ga solish bilan shug‘ullanadi.
Organizmlarning qarindoshlik darajasini baholash uchun, albatta, bir emas, balki barcha organlar sistemalarini taqqoslash hamda taqqoslanayotgan organizmlar tuzilishidagi o‘xshash va farqli jihatlarini aniqlash muhim. Shunday qilib, taqqoslash metodidan foydalanib, organizmlar sistematik guruhlarga birlashtiriladi. Organik olamning zamonaviy sistematikasi. Hozirgi vaqtda organizmlarning tuzilishi va kelib chiqishi umumiyligi nuqtayi nazaridan organik olam sistematikasi qabul qilingan. Tirik organizmlar kelib chiqishi, o‘xshashlik darajasi va tarixiy rivojlanishiga qarab guruhlar – sistematik birliklarga birlashtiriladi. Organik olam sistematikasidagi eng kichik birlik tur hisoblanadi. Har qanday organizm ma’lum bir turga mansub.
Bir-biriga yaqin hayvon turlari avlodlarga, avlodlar oilalarga, oilalar turkumlarga, turkumlar sinflarga, sinflar tiplarga, tiplar esa hayvonot dunyosiga birlashtiriladi. O‘xshash o‘simlik turlari turkumlarga, turkumlar oilalarga, oilalar tartiblarga, tartiblar sinflarga, sinflar bo‘limlarga, bo‘limlar o‘simliklar dunyosiga birlashtiriladi. Yuqorida sanab o‘tilgan birliklar, ya’ni tur, avlod, oila, turkum (tartib), sinf, tip (bo‘lim) sistematik birliklar – taksonlar deb nomlanadi Taksonomik birliklarning qo’llanishi bilan o’simliklar misolida tanishamiz. Tur – hamma organlari bir-biriga o‘xshash, ma’lum hududda – arealda tarqalgan tirik organizmlarni o‘z ichiga oladi. Masalan, sariq do‘lana – tur. Tog‘larda sariq do‘lana turiga kiradigan o‘simlik tuplari o‘sadi. Ular guli, mevasi, bargi va boshqa belgilari bilan juda o‘xshash. Shuning uchun ular bir turga kiritilgan. Fanda har bir turni qo‘sh (ikki) nom bilan, o‘simliklar tur va turkum (hayvonlarda tur va avlod) nomlari bilan atash qabul qilingan. Bu binar nomenklatura deyiladi. Turni ikki nom bilan atashni birinchi bo‘lib shved tabiatshunosi Karl Linney (1707–1778) fanga kiritgan. Masalan, sarimsoq piyoz va anzur piyozdagi sarimsoq va anzur so‘zlari turga tegishli, piyoz so‘zi esa turkumga tegishli nom bo‘lib, mazkur turlarning piyoz turkumiga oid ekanligini bildiradi. Fanda har bir turning mahalliy nomlaridan tashqari yana ilmiy, ya’ni “lotincha” nomi ham bor. Har bir turni lotin tilida nomlashning qanday ahamiyati bor? Turkum – bir-biriga yaqin turlardan tashkil topgan. O‘zaro o‘xshash turkumlar oilaga birlashtiriladi. Masalan, bodom, olma, o‘rik, na’matak, do‘lana turkumlari birlashib, ra’nodoshlar oilasini tashkil etadi. Kelib chiqishi jihatidan yaqin bo‘lgan oilalarga, ular esa o‘z navbatida sinflarga birlashtiriladi. Masalan, loladoshlar, bug‘doydoshlar (boshoqdoshlar), chuchmomadoshlar kabi oilalar to‘planib, bir urug‘pallali o‘simliklar sinfini hosil qiladi. Ra’nodoshlar, ituzumdoshlar, gulxayridoshlar kabi oilalar birlashib, ikki urug‘pallali o‘simliklar sinfini tashkil etadi.
Lipidlar hujayra uchun muhim. Lipidlarga yog‘, mum misol bo‘ladi. Yog‘lar parchalanganda ko‘p miqdorda tirik organizmlar uchun zarur energiya ajralib chiqadi. Yog‘lar organizmni sovuqdan himoya qiladi. masalan, oq ayiq, tyulen, morj terisi ostida qalin yog‘ qavati mavjud. Nuklein kislota (DNK va RNK) lar irsiy axborotni saqlash va nasldan naslga o‘tishida ishtirok etadi. Hujayra kichik tabiiy laboratoriya bo‘lib, unda turli xil kimyoviy birikmalar sintezlanadi va parchalanadi. Turli organizm hujayralari kimyoviy tarkibining o‘xshashligi tirik tabiatning kelib chiqishi birligini isbotlaydi. Barcha tirik organizmlar hujayralardan tuzilgan. Hujayra – tirik organizmlarning tuzilish va funksional birligi. Tirik organizmlar tanasi bir yoki ko‘p hujayralardan tuzilgan bo‘ladi. Bir hujayradan tuzilgan organizmlarda barcha jarayonlar: oziqlanish, nafas olish, ajratish, o‘sish, ko‘payish bitta hujayrada sodir bo‘ladi. Ko‘p hujayrali organizmlar yuzlab, minglab va millionlab hujayralardan tashkil topgan. Hujayraviy tuzilishiga ko‘ra organizmlar prokariot va eukariotlarga ajratiladi. Prokariotlarga bakteriyalar, eukariotlarga protista, zamburug‘, o‘simlik va hayvonlar kiradi. 
Eukariot organizmlar hujayrasi hujayra qobig‘i, sitoplazma va yadrodan tashkil topgan. Prokariot hujayra juda sodda tuzilgan bo‘lib, unda yadro va ko‘p organoidlar
 shakllanmagan. Hujayra qobig‘i. Hujayra – biologik sistema bo‘lib, hujayraning tarkibiy qismlari (qobiq, sitoplazma, yadro, organoidlar) uning yaxlitligini ta’minlaydi. Hujayra qobig‘i hujayrani o‘rab, uni tashqi muhitdan ajratib turadi. Hujayra qobig‘i hujayraning ichki tarkibiy qismi – sitoplazma, yadro va organoidlarni shikastlanishdan himoya qiladi, hujayra shaklini belgilaydi, hujayralar o‘rtasidagi o‘zaro aloqani ta’minlaydi, hujayraga zarur moddalarni tanlab o‘tkazadi va moddalar almashinuvi mahsulotlarini hujayradan tashqariga chiqaradi. Hujayra qobig‘ining asosiy qismini plazmatik membrana tashkil etadi. Membrana ikki qavat lipid qatlami va unda joylashgan oqsil molekulalaridan iborat. Membrana devorlarida maxsus oqsillar ingichka kanalchalarni hosil qiladi. Bu kanalchalar orqali hujayra ichiga yoki hujayra tashqarisiga kaliy, natriy, kalsiy va boshqa ionlar o‘tadi. Shuningdek nisbatan yirikroq bo‘lgan (oqsil, uglevod, lipidlar) molekulalar hujayra ichiga fagotsitoz yoki pinotsitoz yordamida o‘tadi. Hujayra membranasiga oziq zarrachasi tegishi bilan membrananing shu qismida botiqlik paydo bo‘lib, oziq zarrachasi membranaga o‘ralgan holda hujayra ichiga o‘tadi. Bu jarayon fagotsitoz deb ataladi. 

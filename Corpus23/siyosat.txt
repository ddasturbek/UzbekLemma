O`zbekiston-Fransiya davlat xizmatini rivojlantirish maqsadida deklarasiya imzoladi. Bu haqda Davlat xizmatini rivojlantirish agentligi xabar berdi.

Hujjat Prezident Shavkat Mirziyoevning joriy yil 21-22 noyabr kunlari Fransiya Respublikasiga rasmiy tashrifi doirasida O`zbekiston Respublikasi Prezidenti huzuridagi Davlat xizmatini rivojlantirish agentligi va Fransiya Respublikasi Davlat sektorini transformasiya qilish va davlat xizmati vazirligi o`rtasida imzolandi.

Mazkur Deklarasiya ikki tashkilot o`rtasida hamkorlik asoslarini belgilab beradi.

Shuningdek, hujjatda qo`shma tadbirlarni tashkil qilish, sohaga oida qator loyihalarni amalga oshirish, davlat xizmatchilari uchun qisqa muddatli malaka oshirish kurslari, o`quv dasturlarini tashkil qilish belgilandi.

Deklarasiyani amaliyotga tatbiq qilish doirasida davlat xizmatchilarining Fransiyada malaka oshirishini tashkil qilish, ekspertlar almashinuvini yo`lga qo`yish, davlat xizmatida raqamlashtirish va innovasiyalar bo`yicha tajriba almashish belgilandi.

Samarqand shahrida 2022 yil 5-6 dekabr kunlari "Inson huquqlari sohasida ta`lim" mavzusida o`tkaziladigan Global forumning asosiy maqsadlaridan biri – BMT Inson huquqlari bo`yicha kengashining 2022 yil 6 oktyabrdagi 51/2-sonli rezolyusiyasi doirasida, Jahon ta`lim dasturining beshinchi bosqichi bo`yicha takliflarni muhokama qilishdir. Bu haqda Inson huquqlari bo`yicha O`zbekiston Respublikasi Milliy markazining matbuot xizmati xabar qildi.

Ma`lumki, 2004 yil 10 dekabrda BMT Bosh Assambleyasi – inson huquqlari sohasidagi ta`limni amalga oshirishga ko`maklashish maqsadida – Inson huquqlari sohasidagi Jahon ta`lim dasturini e`lon qilgan. BMTning Inson huquqlari bo`yicha Oliy komissari Boshqarmasi Jahon ta`lim dasturining bajarilishini global darajada muvofiqlashtirib borishi belgilangan.

Inson huquqlari sohasidagi Jahon ta`lim dasturi – doimiy amalga oshiriladigan uzluksiz bosqichlardan iborat tashabbusdir. Ushbu jarayon bilan hayotimizning barcha sohalarini keng qamrab olishga ko`maklashish uchun davlatlar inson huquqlari bo`yicha ta`limni boshlang`ich va o`rta maktab, oliy ta`lim tizimida, o`qituvchi va targ`ibotchilar, davlat xizmati, huquqni muhofaza qilish organlari xodimlari va harbiylar, shuningdek, ommaviy axborot vositalari vakillari o`rtasida singdirib borishi taqozo etiladi.

Jahon ta`lim dasturi BMTning Inson huquqlari sohasidagi ta`lim va tarbiya to`g`risidagi deklarasiyasini milliy darajalarda amalga oshirishni faollashtirishga yordam beradigan foydali vositadir. 

O`tgan davrda Jahon ta`lim dasturi inson huquqlari sohasidagi ta`lim bo`yicha milliy sa`y-harakatlar negizida quyidagi ketma-ket bosqichlarda izchillik bilan amalga oshirilmoqda:

2005-2009 yillarni qamragan birinchi bosqichda – boshlang`ich va o`rta maktablar tizimiga inson huquqlari bo`yicha ta`limni integrasiya qilishga e`tibor qaratildi;
2010-2014 yillarda amalga oshirilgan ikkinchi bosqich – oliy ta`lim tizimiga inson huquqlari sohasidagi ta`limni uyg`unlashtirish hamda o`qituvchilar va ta`lim sohasi xodimlari, fuqarolik jamiyati institutlari va davlat organlari, huquqni muhofaza qiluvchi organlar xodimlari va harbiy xizmatchilarni ushbu soha bo`yicha tayyorlashga bag`ishlandi;
2015-2019 yilarga mansub uchinchi bosqichda – erkin, mustaqil va xolis ommaviy axborot vositalarining adolatni targ`ib qilish, kamsitishlarga yo`l qo`ymaslik, hurmat va erkinlikni ta`minlashdagi muhim rolini e`tirof etgan holda, inson huquqlari sohasida OAV mutaxassislari va jurnalistlarni tayyorlashga alohida urg`u berildi; 
2020 yildan – 2024 yilga qadar davom etayotgan to`rtinchi bosqichda yoshlarni tenglik, inson huquqlariga amal qilish va kamsitmaslik ruhida tarbiyalash, inklyuziv, tinch va osoyishta jamiyatni yaratishga imkon beruvchi ta`lim berishga asosiy e`tibor qaratilmoqda.
BMT Inson huquqlari bo`yicha kengashining 2022 yil 6 oktyabrdagi Rezolyusiyasida Inson huquqlari sohasidagi Jahon ta`lim dasturining to`rtinchi bosqichini amalga oshirishga mas`ul tegishli manfaatdor tomonlarning bu boradagi ijobiy tashabbuslari alohida ta`kidlandi. Shuningdek, barcha davlatlar va manfaatdor tomonlarga Jahon ta`lim dasturi bosqichlari hamma sohalarga chuqur tatbiq etilishini faollashtirish tavsiya etildi.

O`z navbatida, Rezolyusiyada Inson huquqlari sohasidagi Jahon ta`lim dasturining beshinchi bosqichida amalga oshiriladigan ishlar yuzasidan takliflarni shakllantirish masalasi kun tartibiga qo`yildi. BMTning Inson huquqlari bo`yicha Oliy komissari Boshqarmasiga BMTning barcha tuzilmalari, davlatlar, fuqarolik jamiyati institutlari va manfaatdor tomonlarning ayni mavzudagi fikr-mulohazalarini so`rab olish tavsiya etildi.

Shu ma`noda,  «Inson huquqlari sohasida ta`lim» mavzusidagi Global forumda, jumladan, Jahon ta`lim dasturi beshinchi bosqichi bo`yicha takliflarning muhokama qilinishi muhim ahamiyatga ega. Bu omil, bir tomondan, ushbu xalqaro anjumanning qanchalik dolzarbligini ko`rsatsa, ikinchi tomondan, Samarqand Global forumida tom ma`noda umumbashariy masalalar ko`rib chiqilishini yana bir bor tasdiqlaydi.

Shavkat Mirziyoev va Turkmaniston Milliy Kengashi Xalq Maslahati Raisi Gurbanguli Berdimuhamedov bir-biriga maktub yo`lladilar. Bu haqda Prezident matbuot xizmati xabar berdi.

Qayd etilishicha, ularda ikki tomonlama hamkorlikning bugungi darajasi hamda Samarqandda bo`lib o`tgan Turkiy davlatlar tashkiloti sammiti yakunlari yuksak baholangan.

O`zbekiston Respublikasi Prezidenti Shavkat Mirziyoev Janobi Oliylariga

Muhtaram Shavkat Miromonovich!

"Eng avvalo, Samarqanddagi Turkiy davlatlar tashkiloti sammiti davomida Turkmaniston delegasiyasiga ko`rsatilgan samimiy mehmondo`stlik va alohida e`tiboringiz uchun chuqur minnatdorlik bildiraman.

Sammit doirasida Siz bilan g`oyat mazmundor, samimiy va ishonch ruhida o`tgan uchrashuvimiz turkman va o`zbek xalqlari o`rtasidagi ko`p arslik qardoshlik va yaxshi qo`shnichilik rishtalarini yana bir bor tasdiqladi. Biz ushbu qadriyatlarni nafaqat saqlab qoldik, balki bugungi kungacha etkazib, davlatlararo munosabatlarning poydevoriga aylantirdik.

Turkiylar va umuman jahon sivilizasiyasining beshiklaridan biri bo`lgan aynan Samarqandda qardosh xaqlarimizning mushtarakligi tasdiqlangani, do`stlik va barcha yo`nalishlardagi hamkorlikni yanada mustahkamlashga sur`at bag`ishlangani, global taraqqiyotning bugungi, juda murakkab sharoitlarida turkiy davlatlarning birligi, jipsligi va hamkorligining siyosiy asoslari va mafkuraviy asoslari mustahkamlangani chuqur ramziy ma`noga ega.

Siz sammitda o`zgacha mehmondo`stlik, o`zaro ishonch va ochiqlik muhitini yaratganingizni alohida ta`kilamoqchiman. Tadbirning muvaffaqiyatli o`tgani, aytilgan maqsadlarga erishilgani ko`p jihatdan shu tufaylidir.

barqarorlik va xavfsizlikni ta`minlash bo`yicha hamkorlik mexanizmlari amalda ishlay boshladi. O`zbekiston Turkmanistonning betarafligi va xalqaro tashabbuslarini qo`llab-quvvatlayotganini ko`rib turibmiz va yuksak qadrlaymiz. Men buni Siz bilan, Sizning ikki tomonlama aloqalarni rivojlantirishga alohida e`tiboringiz va ishtirokingiz, ikki xalq va davlat o`rtasidagi do`stlik va hamkorlikka sadoqatingiz bilan bog`layman.

Yana bir bor Turkiy davlatlar tashkiloti sammitining muvaffaqiyatli o`tkazilgani bilan tabriklashga hamda Turkmaniston doim O`zbekiston yonida turishini, munosabatlarimiz zamiridagi bunyodkorlik maqsadlariga qat`iy amal qilishini ishontirib aytishga ijozat bergaysiz.

Sizga, hurmatli Shavkat Miromonovich, mustahkam sog`lik, oilaviy baxt va farovonlik, O`zbekiston etakchiligida, ko`p qirrali davlat va siyosiy faoliyatingizda katta muvaffaqiyatlar tilayman.

Chuqur hurmat va katta ehtirom bilan, Turkmaniston Milliy Kengashi Xalq Maslahati Raisi Gurbanguli Berdimuhamedov», — deyiladi xabarda.

Turkmaniston Milliy Kengashi Xalq Maslahati Raisi Gurbanguli Berdimuhamedov Janobi Oliylariga

Hurmatli Gurbanguli Myalikgulievich!

Qadrli birodarim!

Avvalambor, yaqinda yurtimizga amalga oshirgan tashrifingiz munosabati bilan yo`llagan samimiy maktubingiz, O`zbekiston va shaxsan mening sha`nimga bildirgan iliq fikrlaringiz hamda ezgu tilaklaringiz uchun chin qalbimdan samimiy minnatdorlik bildiraman.

Samarqandda bo`lib o`tgan Turkiy davlatlar tashkiloti sammitida Siz, Janobi Oliylarining shaxsan ishtirokingiz anjumanning tarixiy ahamiyati va natijadorligini yanada oshirishga beqiyos hissa qo`shib, turkiy oilada qardosh o`zbek va turkman xalqlarining do`stona aloqalari naqadar yuksak ekanligini yaqqol namoyish etdi.

Maktubingizda bayon qilganingizdek, qadim va betakror Samarqand shahri ming yillar davomida Sharq va G`arbni tutashtirib, turkiy va jahon sivilizasiyalarini bir-biriga yaqinlashtirib, turli madaniyatlarni birlashtirib kelgan, boy madaniy-ma`naviy xazinasi bilan dunyo tamadduniga ulkan hissa qo`shgan.

Asrlar davomida yonma-yon tinch va totuv yashab kelgan qardosh xalqlarimizning birligi, hamjihatligi va abadiy do`stligiga, turkiy davlatlar integrasiyasi va o`zaro yaqin hamkorligiga, Tashkilotimizning xalqaro maydondagi obro` va nufuzini keskin oshirishga beqiyos amaliy hissa qo`shayotgan Siz, Janobi Oliylarining ‘Turkiy dunyoning oliy ordeni’ bilan taqdirlanishi barcha a`zo va kuzatuvchi davlatlar aholisi orasida juda katta quvonch hamda mamnuniyat bilan qabul qilindi.

Bu oliy mukofotning tantanali ravishda taqdim etilishi Sizdek oqil va donishmand, chinakam fidoyi, tajribali va vatanparvar davlat hamda jamoat arbobiga, qimmatli ilmiy va ijodiy faoliyati bilan kelajak avlodlar uchun boy ma`naviy-ma`rifiy meros yaratayotgan buyuk shaxsga nisbatan bildirilgan cheksiz ehtirom ramzi hamdir.

Shubha yo`qki, bu Turkmanistonni turkiy dunyo va Tashkilotimiz bilan yanada yaqinlashtiradi hamda uning faoliyatida turkman xalqining kengroq ishtirokini ta`minlashga munosib xizmat qiladi.

Sammit yakunlari kelgusida Tashkilotimiz doirasidagi serqirra hamkorlik ufqlarini ochishga, mintaqada va xalqaro miqyosda tinchlikni, o`zaro hamjihatlikni mustahkamlashga, Turkiy sivilizasiyaning yangi Uyg`onish davrini boshlashga zamin yaratgani e`tiborlidir.

Muhtaram Gurbanguli Myalikgulievich!

Maktubingiz zamirida Sizning o`zbek xalqi va madaniyatiga bo`lgan chuqur hurmatingiz, tarixiy tomirlari, qalbi mushtarak xalqlarimiz o`rtasidagi azaliy rishtalarni qadrlash va hamkorlikni rivojlantirishdek ezgu maqsadlar mujassam ekanidan behad xursandman.

O`zbek xalqiga qon-qardosh bo`lgan turkman eli bilan doimiy do`stlik aloqalari so`nggi yillarda keng quloch yozgani, yaqin qo`shnichilik munosabatlari strategik sheriklikning yuqori darajasiga ko`tarilganini yana bir bor ta`kidlashni istardim.

Sizning ta`biringiz bilan aytganda, ‘tug`ishgan ikki xalq’ning o`zaro hamfikrligi, ochiq ruhdagi va samimiy muloqoti ellarimizga, birinchi galda yosh avlodlarimizga ibrat va namuna bo`lib xizmat qilishi shubhasiz.

Ushbu ezgu niyatlar ifodasi sifatida men yaqinda hurmatli Prezident Serdar Berdimuhamedov bilan ko`rkam Ashxobod shahridagi ‘Toshkent’ bog`ida daraxt ekkanimiz va bu erda o`z to`yini nishonlayotgan yosh oilaning quvonchiga sherik bo`lib, ularga oq fotiha berganimizda chuqur ramziy ma`no ko`raman.

Turkmaniston bilan o`zaro manfaatli hamkorligimiz misli ko`rilmagan darajaga ko`tarilganini mamnuniyat bilan qayd etish o`rinlidir. Shu kunlarda Dashoguz shahrida o`zbek va turkman xalqlari do`stligi festivali muvaffaqiyatli o`tkazilgani ham bu fikrimning yorqin isbotidir.

Fursatdan foydalanib, muhtaram Gurbanguli Myalikgulievich, Sizga mustahkam sog`liq, oilaviy baxt-saodat va sharafli faoliyatingizda ulkan muvaffaqiyatlar, do`st turkman xalqiga esa tinchlik-omonlik va doimiy ravnaq tilab qolaman.

Samimiy ehtirom bilan, Shavkat Mirziyoev», — deyiladi xabarda.
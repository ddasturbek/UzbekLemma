Hovlimizdan oqib o‘tadigan ariq labidagi bu daraxt qishlog‘imizda yagona hisoblanardi. Daraxtning bo‘yi uyimiz tomi bilan teng edi. U eniga uncha tarvaqaylab ketmagan, xuddi butalganday qaddi tik, tanasi va shoxlari esa rahmatli bobomning hassasiday sip-silliq edi. Daraxtning kishini hayratga soladigan bir jihati bor edi. U yilda ikki marta – bahor bilan kuz boshlarida gullar, biroq meva tugmas edi. Bahorda daraxtning bikarang g‘uj-g‘uj g‘unchalari hovlimizga o‘zgacha fayz baxsh etar, uning shoxidan qushlar arimas edi. Kuzning boshlarida gullashi chindan ham hayratomuz edi, odamlar bunday paytda uning atrofida o‘ralashib: “Nahotki, daraxt ham kuzda gullasa”, – deya ko‘zlariga ishonmay, qo‘llari bilan nafis g‘unchalarni ushlab-ushlab ko‘rishar edi. Yana shunisi qiziqki, hech kim, hatto otam ham uning qanaqa daraxt ekanini bilmas edi. Biz – bolalar uning ensiz kichik barglariga, tekis shoxlariga qarab gilosga o‘xshatardik va o‘zimizcha uni gilos deb atardik. Aslida gilos emasligini bilardik... Daraxt otamga bobomeros yodgorlik hisoblanar, shu sababli uni nihoyatda avaylardi. Va bizdan ham shuni qattiq talab qilardi.
Muallif daraxtning yagonaligi, bir yilda ikki marta gullashi-yu, ammo meva bermasligi, g‘unchalarining nafisligi bilan nima demoqchi? Nega daraxt tanasini bobosining hassasiga o‘xshatmoqda? Daraxt, bobosi va bobosiga tegishli hassa o‘rtasida qanday bog‘liqliklar bo‘lishi mumkin? Shu kabi savollarga javoblar asarning tagma’nolarini tushunishga, yozilmagan qismlarini yuzaga chiqarishga yordam beradi.
Yozning o‘rtalari edi. Onam singlim va akamni ergashtirib qo‘shni qishloqda yashovchi bobomnikiga mehmonga ketishdi. Uyda otam bilan men yolg‘iz qoldik. Supada yonboshlab yotgan otam botayotgan quyoshning alvon shafaqlarida tovlanib turgan daraxtimizga xayolga cho‘mgancha tikilib turardi. Shunda men: – Ota, nega daraxtimiz hech meva tugmaydi? – deb so‘radim. Savolimdan otam ajablandilar, shekilli, ancha vaqt xuddi nimadir qidirganday yuzimga tikilib qoldilar, so‘ng dedilar: “Mevami? Tugadi, o‘g‘lim. Mana, men, sen, onang, singling va akang shu daraxtning mevalarimiz...” Tabiiyki, men otamning gaplarini unchalik tushunmadim, buni o‘zi ham sezdi, shekilli, qo‘li bilan boshimni silab: “Bu gaplarning ma’nosini katta bo‘lganingda tushunib olarsan”, – dedi va boshqa bu haqda og‘iz ochmadi. Otam nafaqat bu yolg‘iz daraxtni, umuman yashillikni sevar edi.
Bizning avloddan avlodga o‘tib kelayotgan yagona yodgorligimiz, otamning aytishicha, hovlimizdagi mana shu yilda ikki marta gullaydigan daraxt ekan. Bobomning bobosimi, balkim uning ham bobosimi, xullas, kunlardan bir kuni shom mahali qo‘lidagi hassasini ariq labiga suqib, o‘zi tahorat olgani o‘tiribdi. Tahoratni olib, hassaga qo‘l uzatmoqchi ekan, shu payt mo‘jiza yuz berganini ko‘rib, hayratdan yoqa ushlab qolibdi: ariq labiga suqilgan hassa nish otib ko‘karayotgan emish... Shu zahotiyoq bobom: “Ey jonivor, sening taningda namlik bor ekan-u, men shuncha vaqt gunohga botib seni sudrab yuribman... Mayli, unib-o‘sgin”, – deya hassasini shu yerda qoldiribdi. Shu-shu to dunyodan ko‘z yumgunicha hassaga ehtiyoj sezmabdi. O‘lim to‘shagida yotganda esa o‘g‘illariga: “Mening hassamdan ko‘kargan ana u daraxt ko‘p xosiyatli. Uni sizlarga qoldiraman, ko‘z qorachiqlaringday asranglar... Quloqlaringda bo‘lsin: kimki bu daraxtni xor qilsa, o‘zi ham dunyodan xor-zor bo‘lib o‘tadi”, – deb vasiyat qilib, oq fotiha bergan ekan. Daraxtimizning o‘tmishi haqidagi bu gaplar biz – bolalarga xuddi ertakka o‘xshab tuyular, unga ishonish-ishonmasligimizni bilmasdik. Bir kuni otamga: “Nega daraxtimiz boshqa daraxtlarga o‘xshab tomiridan ko‘paymaydi? Agar ko‘payganda, ko‘chatlarini kovlab olib, hovlimizning boshqa yerlariga ham o‘tqazar edik”, – dedim. – Ko‘paymaganiga sabab, – dedi otam, – bu daraxtning tomiri boshqa daraxtlar singari yonboshga emas, yer qa’riga tik o‘sadi... Buning yana bir ajoyib xususiyati – boshqa daraxt ildizlari bilan chatishmaydi hamda o‘ziga kerakli ozuqani o‘zi topib, yer ustidagi tanasini toza va mustahkam saqlaydi.
Odatda asardagi voqealar ma’lum bir ziddiyatlar asosida rivojlanadi. Bu parchada Muhojir va ota o‘rtasidagi ziddiyat ularning daraxt ga bo‘lgan turli xil munosabatini, bu munosabat orqali esa muallifning badiiy-g‘oyaviy maqsadini oydinlashtirishga xizmat qilmoqda. Ota uchun daraxt qadrli, ajdodlaridan qolgan yodgorlik. Bu yodgorlikni ke yingi avlodlarga beshikast yetkazish vazifasi uning zimmasiga yuklangan. Muhojir uchun esa bunday qadriyatlarning ahamiyati yo‘q. U shunchaki “havasga” daraxt o‘stirish uchun unga tig‘ urmoqchi. Shuning uchun ham ota “xushlamay”, “jahl bilan” gapirmoqda. Muhojir esa “bilag‘onlik bilan” gapiradi, ko‘zlarini “ayyorona” qisadi. Bu so‘zlar bizga bolaning Muhojirga munosabatini ham tushunishga yordam beradi.
Yerdan qor va zax ketib, o‘rniga quyoshning hovuri endi inayotgan payt borliqda uzilish, o‘lik davr hukm suradi. Chor-atrof qipyalang‘och, sholday ruhsiz. Bunday paytda odamda beparvolik, lanjlik paydo bo‘ladi. Ana shunday behalovat kunlarda otam: “Bolalarim, yana yigirma kuncha zerikasiz, so‘ng daraxtimiz barg yozib qoladi”, – deb dalda berardi. ... Otamning hisobi bo‘yicha shu kunlarda daraxt kurtak chiqarishi kerak edi. Lekin uning tanasida biron jonlanish bo‘lganini ko‘rmadik, u qishda qanday yalang‘och holda bo‘lsa, shundayligicha qaqqayib turardi... Bahor yarimlay deb qolganda ham daraxtimizda jonlanish sezilmadi... – Daraxt tanasini ozroq til-chi! – dedi otam. Daraxt tanasidan chamasi bir payraha o‘rnicha kesdim. Otam... o‘tkir nigohini daraxtning kesilgan joyiga qadadi… – Belkurakni olib kel, endi daraxtning ostini kovla! – dedi u shivirlab. Men daraxt ostidan bir belkurak tuproq kovlab olgan edim, dimog‘imga qandaydir badbo‘y hid urildi, engashib tuproqqa yaxshiroq razm tashladim: unga qandaydir sarg‘ish narsa singib ketgan edi. Otam ming azob bilan, tipirchilay-tipirchilay o‘rnidan qo‘zg‘aldi va qaltiroq qo‘llari bilan men kovlagan tuproqdan bir siqim olib, ko‘ziga yaqin keltirdi-da: – Ostiga dori sepishgan ekan, vahshiylar! – dedi ilonday vishillab va daraxt poyiga sudralib keldi-da, tuproqni sidirib, tomirlarini ushlab ko‘rdi. Tomirlarni daraxtlarning tiriklik belgisi – namlik butkul tark etmagan edi... Otamning yuzida umid shu’lalandi... – Oz bo‘lsa-da, hali vaqt bor ekan. Endi oyoqqa turishim kerak, – deb pichirladi u daraxt tomirlariga qarab...
Tovuq patini o‘ynashda davom etdi. Patni ertalab topgan, nimaligiga aqli yetmay, boshi garang edi. In yonidagi chirik xashaklar ustida cho‘zilib yotgan ona it bezovta g‘ingshiganidan so‘nggina qadam tovushlari kelayotgan tomonga o‘girildi. Besh odimcha narida uy egasi – Sodiq aka bilan norg‘ul bir odam – Karim podachi, egnida yag‘iri chiqqan paxtalik, oyoqlarini kerib turardi. Undan go‘ng, pichan, silos va yana allambalolarning hidi anqirdi. Oqbo‘yin bu xil tashrifl arga ko‘nikkan, har keldi-ketdidan so‘ng og‘a-inilaridan birortasi g‘oyib bo‘ladi, keyin onasi tuni bilan g‘ingshib chiqadi. Boshida ular o‘nta edi. Uchtasini, urg‘ochi ekan, birinchi haftadayoq gumdon qilishdi. Bu gal navbat qaysi biriga ekan? Karim podachi oyoqlari ostida o‘ralashayotgan inisi – Oqto‘shni qo‘liga olib, obdan paypaslab ko‘rdi, panjalarini diqqat bilan ko‘zdan kechirdi. Yoqtirmadi. Oqto‘sh nari ketishni xayoliga ham keltirmay, tag‘in suykala boshlagandi, Karim podachi etigi uchi bilan turtib yubordi. Joni og‘rigan Oqto‘sh angillaganicha onasi tomon pildillab qochdi. Inisi Oqbo‘yinga yoqmaydi, o‘lgudek yaltoq, ko‘ringan qoraga suykaladi. Akasi Malla esa tamomila aksi – tajang, salga zardasi qaynab darhol “yoqa bo‘g‘ishadi”. Hozir ham u in to‘riga biqinib olib, Karim podachiga adovatli tikilib turardi.
Sodiq aka Mallani inidan tortib chiqardi-da, unga uzatdi. Karim podachi uni uzoq tutib turmay, darrov yerga qo‘ydi.
